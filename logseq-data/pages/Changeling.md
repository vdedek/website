type:: installation, audio
exhibition-context:: group
name-en:: Changeling
name-cz:: Měňavec
year:: 2024
language:: Czech
author:: [[Viktor Dedek]]
materials:: digital photography, audio recording, portable radio
description:: audiovizuální instalace, 7 černobílých fotografií, 14min audio nahrávka
duration:: 14min
audio-url-cz:: https://soundcloud.com/viktor-dedek-106155248/menavec-changeling-radio-cut
tag:: #installation #photography #audio #voice #gaming #narrative #player #speculative #memory #transformation 
featured:: yes

-
- ![Měňavec - voskový model 6](../assets/menavec_(6)_1761818905502_5.jpg)
- exhibitions::
	- Dec 2024-Feb 2025: Group Exhibition "Addiction Is the Message", Dům umění města Brna
	  start:: [[Dec 11th, 2024]]
	  end:: [[Feb 16th, 2025]]
	  place:: Dům umění města Brna
	  town:: Brno
	  country:: Czech Republic
	  venue-type:: gallery
	  link:: [Addiction Is the Message](https://www.dum-umeni.cz/en/your-addiction-is-the-message/t9741)
	- Feb-Mar 2025: Group Exhibition "Hranice člověka", Galerie NTK
	  start:: [[Feb 14th, 2025]]
	  end:: [[Mar 16th, 2025]]
	  place:: Galerie NTK
	  town:: Praha
	  country:: Czech Republic
	  venue-type:: gallery
	  link:: [Hranice člověka](https://www.techlib.cz/cs/2905-galerie)
- #### Text z katalogu k výstavě Hranice člověka (Galerie NTK) od Petra Filipová:
  show-first-paragraph:: true
	- Platí-li, že jsme ustavičným sebeutvářením, a že tedy naše „já" podléhá neustálým změnám, pak ovšem také platí, že ohledávání hranic vlastního aktuálního „já", onoho „já", jímž jsme právě tady a právě teď, dost dobře není možné. Přítomnost je bezrozměrný bod mezi tím, co již bylo, a tím, co teprve nastane. Zpětným pohledem však můžeme sledovat cestu, která k současnému okamžiku vedla. Můžeme ohledávat stěny tunelu, jejichž proměnlivý tvar rýsoval měnící se obrys našich minulých „já".
	- V audiovizuální instalaci Viktora Dedka „Měňavec" se takto jednoduše pojatý tunel mění v labyrint. Vyprávění, zaznívající z rozhlasového přijímače, meandruje mezi fragmenty vzpomínek a úvah, které spojuje hlas vypravěče. Jedná se ale skutečně o jeden jediný hlas? Proměny perspektiv a intertextuální přesahy (Dedek na několika místech do svého textu zakomponovává citace ze slavného cyberpunkového románu Williama Gibsona Neuromancer) jako by naznačovaly, že zde ve skutečnosti promlouvá hlasů více. Jako by zde paralelně hovořilo několik „já".
	- Viktor Dedek ve své tvorbě konstantně zkoumá zkušenost hráče počítačových her. Nezajímá jej však jejich estetika (jakkoli s ní někdy pracuje jako s formálním prvkem svých děl), v centru jeho zájmu stojí samo hraní jako specifická činnost, anebo lépe: jako jakási forma existenciálního prostoru. Analýza hráčského prožitku a chování mu tak nabízí možnost zkoumat podmínky a procesy utváření „já". Ideálním prostředkem takové existenciální reflexe jsou pro něj hry, v nichž má hráč možnost modelovat svou vlastní postavu. Dedek odlišuje dva typy postav a tím i dva typy hráčů: Postavy s jasně definovanými vlastnostmi, které se sice v průběhu hraní mohou měnit ve své intenzitě (hráč postupně zvyšuje úroveň předem zvolených vlastností své postavy), ve svém základním výměru však zůstávají stejné, a postavy-měňavce, tedy postavy, které krátkodobě přejímají vlastnosti jiných postav a tím radikálně mění svou vlastní podstatu.
	- Těmto dvěma typům postav pak odpovídají dva typy herního prožitku. Postupné budování postavy s předem definovanými vlastnostmi vede hráče ke ztotožnění s postavou, anebo spíše k rozplynutí hráčova „já" v „já" postavy. V určitém okamžiku tak hráč přestává hrát hru a, řečeno s Dedkem, hra začíná hrát hráče. To je hraní běžné, nereflektované, které slouží jako zábava a nabízí možnost realizovat v reálném životě neuskutečnitelné verze vlastního „já". Dedka však zajímá postava měňavce. Neustálé proměny vlastností totiž jakýkoli moment ztotožnění s postavou okamžitě ruší. Hráč nebuduje osobnost své postavy, protože jeho postava žádnou jednotnou osobnost nemá. Respektive osobnost jeho postavy sestává z jejích ustavičných proměn. Dedek v tomto smyslu pracuje s víceznačnou metaforou vosku. Vosk je pro něj jednak materiálem, který změnami teploty nabývá stále nových a nových tvarů, jednak hořlavou hmotou, která ve svých proměnách sytí mysl hráče. Vosk, přesněji řečeno jistý typ vosku, zároveň zajišťuje spojení hráče se světem hry (Dedkův gibsonovský hráč užívá vosk k zajištění konektivity senzorů připojených k jeho hlavě).
	- Kde ale potom leží ona neustále ohledávaná „hranice člověka"? Měňavec permanentně mění svůj tvar, a tak v posledku žádné hranice nemá. Přesto zde ale cosi jako hranice existuje. Je to hranice hráčského reflektovaného prožitku, který se koncentruje ve zkušenosti reflektujícího „já". Takové „já" sice nemá jasně definované okraje, má ale svůj střed. Reflektuji se, tedy jsem, a jsem tím, kdo se reflektuje. Další hranice pak v Dedkově instalaci vede kdesi mezi světem objektivní reality a světem reality virtuální. Tato mez má ovšem specifickou podobu: Spíše než o bariéru se v jeho pojetí jedná o jakousi membránu, prostupnou oběma směry. Odděluje, ale také spojuje. Hranice ve smyslu hraničního přechodu. Měňavci herního světa totiž u Dedka zároveň obývají i svět reálný. Proměnlivý koncept „já" se uplatňuje tam i tady. Aby byl ale rozpoznán v realitě objektivní, musel být nejprve spatřen a zažit v realitě hry. Taková „hranice člověka" má tedy podobu konektivního vosku, který tento přechod umožňuje. A ten, kdo přechází, je reflektované „já"-měňavec. V posledku se tedy jedná o hranici jedinou. Střed je mezí a mez je přechodem, který je ovšem také zároveň mezí a středem. A tak stále dokola v neustávajícím cyklu sebereflexí, z nichž povstávají stále nová „já" nových a nových měňavců.
- #### About project
	- Měňavec je audiovizuální instalace sestavená ze sedmi černobílých fotografií a čtrnáctiminutové audio nahrávky. Fotografie zachycují makro snímky voskových modelů vytvořených speciální technikou, které díky ztrátě měřítka a černobílé unifikaci působí jako staré 3D modely z počítačových her. Někdy působí abstraktně, jindy jako postavy nebo objekty, které se neustále proměňují.
	- Audio komponenta je narativem ve stylu rozhlasové hry, který prostřednictvím autoetnografické metody zkoumá fenomén počítačových her a hráčské identity. Vyprávění meandruje mezi fragmenty vzpomínek a úvah, které spojuje hlas vypravěče, a obsahuje intertextuální odkazy na knihu Neuromancer Williama Gibsona.
	- Dílo kriticky zkoumá zkušenost hráče počítačových her jako specifickou formu existenciálního prostoru. V centru zájmu stojí postava "měňavce" - herní charakter schopný přejímat vlastnosti jiných postav, který se stává metaforou pro proměnlivý koncept identity v digitálním věku. Měňavec reprezentuje typ hráčské zkušenosti, která brání ztotožnění s jedinou postavou a ponechává prostor pro neustálou reflexi a proměnu.
-
- #### Documentation
- ![Měňavec - instalace](../assets/menavec_instalace_1761818905502_7.jpg)
  Hranice člověka, Galerie NTK, 2025
- ![Měňavec - voskový model 1](../assets/menavec_(1)_1761818905501_0.jpg)
- ![Měňavec - voskový model 2](../assets/menavec_(2)_1761818905501_1.jpg)
- ![Měňavec - voskový model 3](../assets/menavec_(3)_1761818905502_2.jpg)
- ![Měňavec - voskový model 4](../assets/menavec_(4)_1761818905502_3.jpg)
- ![Měňavec - voskový model 5](../assets/menavec_(5)_1761818905502_4.jpg)
- ![Měňavec - voskový model 7](../assets/menavec_(7)_1761818905502_6.jpg)
-